# “ทำความดี” ไม่ใช่เพราะ “เป็นคนดี”

article by กันตินันท์ ม่วงงาม


เคยสงสัยกันไหมว่า เพราะเป็นคนดีจึงทำความดี หรือเพราะทำความดีจึงเป็นคนดี ขอแสดงความเสียใจด้วยทั้งสองเป็นคำตอบที่ผิด งานวิจัยเผยว่าการเป็นคนดีไม่เกี่ยวข้องกับการทำความดี ที่น่าทึ่งกว่านั้นการเป็นคนดีไม่ยึดโยงกับสิ่งใดเลย เช่น การนับถือศาสนา ตกลงแล้วการเป็นคนดีคืออะไรกันแน่


จากงานวิจัยเรื่องผลจากความขัดแย้งระหว่างอัตลักษณ์กับความไม่มีคุณธรรม (กันตินันท์ ม่วงงาม, 2564) ผู้ร่วมการวิจัยต้องตัดสินใจเลือกระหว่างตัวเลือกสูญเสียอัตลักษณ์เพื่อทำสิ่งที่มีคุณธรรมกับตัวเลือกทำสิ่งที่ไม่มีคุณธรรมเพื่อรักษาอัตลักษณ์ ผลปรากฏว่าส่วนใหญ่เลือกยอมสูญเสียอัตลักษณ์เพื่อทำสิ่งที่มีคุณธรรมด้วยจำนวนที่นำห่างกันมาก ตรงนี้ไม่น่าแปลกใจที่คนเลือกทำดีมากกว่าทำไม่ดี


ต่อมาผู้วิจัยวัดความเชื่อว่าตัวเองเป็นคนดีเพียงใดของผู้ร่วมการวิจัย แล้วนำความเชื่อว่าตัวเองเป็นคนดีมาวิเคราะห์ร่วมกับการตัดสินใจในสถานการณ์ข้างต้นพบว่า ความเชื่อว่าตัวเองเป็นคนดีไม่สามารถทำนายการตัดสินใจได้เลยแม้เพียงสถานการณ์เดียว กล่าวอีกอย่างคือไม่ว่าคิดว่าตัวเองเป็นคนดีหรือไม่ก็จะมีแนวโน้มทำความดีเสมอ


เมื่อเก็บข้อมูลเพิ่มเติมพบว่า ผู้ร่วมการวิจัยมีความรู้สึกผิดและความทุกข์ใจจากการตัดสินใจทำสิ่งที่ไม่มีคุณธรรมมากกว่าการทำสิ่งที่มีคุณธรรมอย่างชัดเจน สอดคล้องกับผลการวิจัยข้างต้น สาเหตุที่ไม่เลือกทำสิ่งที่ไม่ดีคือเพื่อไม่ให้ตัวเองเกิดความรู้สึกผิดและความทุกข์ใจ เมื่ออยู่ในสถานการณ์ที่ต้องเลือกระหว่างทำดีกับทำไม่ดีจึงเลือกทำความดีไว้ก่อน ไม่ได้เกี่ยวกับความเชื่อว่าตัวเองเป็นคนดีหรือไม่ หรือบางทีอาจไม่ได้คิดเรื่องการเป็นคนดีขณะตัดสินใจเลือกทำความดีด้วย


ประเด็นการทำความดีไม่เกี่ยวกับการเป็นคนดีจบลงแล้ว แต่ข้อสงสัยว่าการเป็นคนดีมีสาเหตุมาจากอะไรยังไม่จบ ผู้วิจัยได้นำข้อมูลการนับถือศาสนาของผู้ร่วมการวิจัยมาวิเคราะห์ต่อพบว่า การนับถือศาสนาไม่ได้ส่งผลต่อความเชื่อว่าตัวเองเป็นคนดี การนับถือศาสนาไม่ได้ทำให้เป็นคนดีมากขึ้นหรือน้อยลง จุดนี้มีข้อมูลที่น่าสนใจคือมีผู้ร่วมการวิจัยจำนวน 34% ระบุว่าตัวเองไม่นับถือศาสนา สะท้อนถึงมีคนไทยนับถือศาสนาเฉพาะแค่ในเอกสารราชการเพิ่มมากขึ้น


ในเมื่อการเป็นคนดีไม่เกี่ยวข้องกับศาสนาและไม่ส่งผลต่อการตัดสินใจทำความดี คำถามว่าการเป็นคนดีคืออะไรยังคงต้องหาคำตอบต่อไป แต่จากข้อมูลเท่าที่มีตอนนี้คงต้องย้อนกลับไปที่จุดเริ่มต้น ผู้วิจัยตั้งใจศึกษาสภาพความเป็นอยู่ของอัตลักษณ์ อัตลักษณ์คือความเชื่อว่าตัวเองเป็นอะไรโดยไม่จำเป็นต้องยึดโยงกับสิ่งอื่น เช่น อัตลักษณ์ทางเพศไม่สอดคล้องกับเพศกำเนิด หรือการแบ่งอัตลักษณ์ในคนที่มีโรคหลายอัตลักษณ์ ดังนั้นความเชื่อว่าตัวเองเป็นคนดีจึงไม่เกี่ยวข้องกับการทำความดี



กันตินันท์ ม่วงงาม. (2564). ผลจากความขัดแย้งระหว่างอัตลักษณ์กับความไม่มีคุณธรรม (ปริญญานิพนธ์). จุฬาลงกรณ์มหาวิทยาลัย, กรุงเทพมหานคร.
